---
title: 石鼓歌
description:
date: 2022-06-29 00:00:00
category:
- literature
- tangpoem

tags: 石鼓歌

---

<div id="poem-author">
唐代 • 韩愈
</div>
<div id="poem-body">
<p class="poem-paragraph">张生手持石鼓文，劝我试作石鼓歌。</p>
<p class="poem-paragraph">少陵无人谪仙死，才薄将奈石鼓何。</p>
<p class="poem-paragraph">周纲凌迟四海沸，宣王愤起挥天戈。</p>
<p class="poem-paragraph">大开明堂受朝贺，诸侯剑佩鸣相磨。</p>
<p class="poem-paragraph">蒐于岐阳骋雄俊，万里禽兽皆遮罗。</p>
<p class="poem-paragraph">镌功勒成告万世，凿石作鼓隳嵯峨。</p>
<p class="poem-paragraph">从臣才艺咸第一，拣选撰刻留山阿。</p>
<p class="poem-paragraph">雨淋日灸野火燎，鬼物守护烦撝呵。</p>
<p class="poem-paragraph">公从何处得纸本，毫发尽备无差讹。</p>
<p class="poem-paragraph">辞严义密读难晓，字体不类隶与蝌。</p>
<p class="poem-paragraph">年深岂免有缺画，快剑斫断生蛟鼍。</p>
<p class="poem-paragraph">鸾翔凤翥众仙下，珊瑚碧树交枝柯。</p>
<p class="poem-paragraph">金绳铁索锁钮壮，古鼎跃水龙腾梭。</p>
<p class="poem-paragraph">陋儒编诗不收入，二雅褊迫无委蛇。</p>
<p class="poem-paragraph">孔子西行不到秦，掎摭星宿遗羲娥。</p>
<p class="poem-paragraph">嗟余好古生苦晚，对此涕泪双滂沱。</p>
<p class="poem-paragraph">忆昔初蒙博士征，其年始改称元和。</p>
<p class="poem-paragraph">故人从军在右辅，为我度量掘臼科。</p>
<p class="poem-paragraph">濯冠沐浴告祭酒，如此至宝存岂多。</p>
<p class="poem-paragraph">毡包席裹可立致，十鼓只载数骆驼。</p>
<p class="poem-paragraph">荐诸太庙比郜鼎，光价岂止百倍过。</p>
<p class="poem-paragraph">圣恩若许留太学，诸生讲解得切磋。</p>
<p class="poem-paragraph">观经鸿都尚填咽，坐见举国来奔波。</p>
<p class="poem-paragraph">剜苔剔藓露节角，安置妥帖平不颇。</p>
<p class="poem-paragraph">大厦深檐与盖覆，经历久远期无佗。</p>
<p class="poem-paragraph">中朝大官老于事，讵肯感激徒媕婀。</p>
<p class="poem-paragraph">牧童敲火牛砺角，谁复著手为摩挲。</p>
<p class="poem-paragraph">日销月铄就埋没，六年西顾空吟哦。</p>
<p class="poem-paragraph">羲之俗书趁姿媚，数纸尚可博白鹅。</p>
<p class="poem-paragraph">继周八代争战罢，无人收拾理则那。</p>
<p class="poem-paragraph">方今太平日无事，柄任儒术崇丘轲。</p>
<p class="poem-paragraph">安能以此尚论列，愿借辩口如悬河。</p>
<p class="poem-paragraph">石鼓之歌止于此，呜呼吾意其蹉跎。</p>

</div>

<style>

#poem-author {
    width: 100%;
    text-align: center;
    margin: 20px 0;
    font-weight: bold;
}
#poem-body {
    width: 100%;
    text-align: center;
}
.poem-paragraph {
    font-family: "仿宋"
}

</style>