---
title: 谒衡岳庙遂宿岳寺题门楼
description:
date: 2022-06-29 00:00:00
category:
- literature
- tangpoem

tags: 谒衡岳庙遂宿岳寺题门楼

---

<div id="poem-author">
唐代 • 韩愈
</div>
<div id="poem-body">
<p class="poem-paragraph">五岳祭秩皆三公，四方环镇嵩当中。</p>
<p class="poem-paragraph">火维地荒足妖怪，天假神柄专其雄。</p>
<p class="poem-paragraph">喷云泄雾藏半腹，虽有绝顶谁能穷？</p>
<p class="poem-paragraph">我来正逢秋雨节，阴气晦昧无清风。</p>
<p class="poem-paragraph">潜心默祷若有应，岂非正直能感通！</p>
<p class="poem-paragraph">须臾静扫众峰出，仰见突兀撑青空。</p>
<p class="poem-paragraph">紫盖连延接天柱，石廪腾掷堆祝融。</p>
<p class="poem-paragraph">森然魄动下马拜，松柏一径趋灵宫。</p>
<p class="poem-paragraph">粉墙丹柱动光彩，鬼物图画填青红。</p>
<p class="poem-paragraph">升阶伛偻荐脯酒，欲以菲薄明其衷。</p>
<p class="poem-paragraph">庙令老人识神意，睢盱侦伺能鞠躬。</p>
<p class="poem-paragraph">手持杯珓导我掷，云此最吉余难同。</p>
<p class="poem-paragraph">窜逐蛮荒幸不死，衣食才足甘长终。</p>
<p class="poem-paragraph">侯王将相望久绝，神纵欲福难为功。</p>
<p class="poem-paragraph">夜投佛寺上高阁，星月掩映云曈昽。</p>
<p class="poem-paragraph">猿鸣钟动不知曙，杲杲寒日生于东。</p>

</div>

<style>

#poem-author {
    width: 100%;
    text-align: center;
    margin: 20px 0;
    font-weight: bold;
}
#poem-body {
    width: 100%;
    text-align: center;
}
.poem-paragraph {
    font-family: "仿宋"
}

</style>