---
title: 梦游天姥吟留别 / 梦游天姥山别东鲁诸公
description:
date: 2022-06-29 00:00:00
category:
- literature
- tangpoem

tags: 梦游天姥吟留别 / 梦游天姥山别东鲁诸公

---

<div id="poem-author">
唐代 • 李白
</div>
<div id="poem-body">
<p class="poem-paragraph">海客谈瀛洲，烟涛微茫信难求；</p>
<p class="poem-paragraph">越人语天姥，云霞明灭或可睹。</p>
<p class="poem-paragraph">天姥连天向天横，势拔五岳掩赤城。</p>
<p class="poem-paragraph">天台四万八千丈，对此欲倒东南倾。</p>
<p class="poem-paragraph">我欲因之梦吴越，一夜飞度镜湖月。</p>
<p class="poem-paragraph">湖月照我影，送我至剡溪。</p>
<p class="poem-paragraph">谢公宿处今尚在，渌水荡漾清猿啼。</p>
<p class="poem-paragraph">脚著谢公屐，身登青云梯。</p>
<p class="poem-paragraph">半壁见海日，空中闻天鸡。</p>
<p class="poem-paragraph">千岩万转路不定，迷花倚石忽已暝。</p>
<p class="poem-paragraph">熊咆龙吟殷岩泉，栗深林兮惊层巅。</p>
<p class="poem-paragraph">云青青兮欲雨，水澹澹兮生烟。</p>
<p class="poem-paragraph">列缺霹雳，丘峦崩摧。</p>
<p class="poem-paragraph">洞天石扉，訇然中开。</p>
<p class="poem-paragraph">青冥浩荡不见底，日月照耀金银台。</p>
<p class="poem-paragraph">霓为衣兮风为马，云之君兮纷纷而来下。</p>
<p class="poem-paragraph">虎鼓瑟兮鸾回车，仙之人兮列如麻。</p>
<p class="poem-paragraph">忽魂悸以魄动，恍惊起而长嗟。</p>
<p class="poem-paragraph">惟觉时之枕席，失向来之烟霞。</p>
<p class="poem-paragraph">世间行乐亦如此，古来万事东流水。</p>
<p class="poem-paragraph">别君去兮何时还？且放白鹿青崖间，须行即骑访名山。</p>
<p class="poem-paragraph">安能摧眉折腰事权贵，使我不得开心颜!</p>

</div>

<style>

#poem-author {
    width: 100%;
    text-align: center;
    margin: 20px 0;
    font-weight: bold;
}
#poem-body {
    width: 100%;
    text-align: center;
}
.poem-paragraph {
    font-family: "仿宋"
}

</style>