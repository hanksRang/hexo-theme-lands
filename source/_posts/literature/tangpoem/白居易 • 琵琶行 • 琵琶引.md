---
title: 琵琶行 / 琵琶引
description:
date: 2022-06-29 00:00:00
category:
- literature
- tangpoem

tags: 琵琶行 / 琵琶引

---

<div id="poem-author">
唐代 • 白居易
</div>
<div id="poem-body">
<p class="poem-paragraph">元和十年，予左迁九江郡司马。明年秋，送客湓浦口，闻舟中夜弹琵琶者，听其音，铮铮然有京都声。问其人，本长安倡女，尝学琵琶于穆、曹二善才，年长色衰，委身为贾人妇。遂命酒，使快弹数曲。曲罢悯然，自叙少小时欢乐事，今漂沦憔悴，转徙于江湖间。予出官二年，恬然自安，感斯人言，是夕始觉有迁谪意。因为长句，歌以赠之，凡六百一十六言，命曰《琵琶行》。</p>
<p class="poem-paragraph"></p>
<p class="poem-paragraph">浔阳江头夜送客，枫叶荻花秋瑟瑟。</p>
<p class="poem-paragraph">主人下马客在船，举酒欲饮无管弦。</p>
<p class="poem-paragraph">醉不成欢惨将别，别时茫茫江浸月。</p>
<p class="poem-paragraph">忽闻水上琵琶声，主人忘归客不发。</p>
<p class="poem-paragraph">寻声暗问弹者谁？琵琶声停欲语迟。</p>
<p class="poem-paragraph">移船相近邀相见，添酒回灯重开宴。</p>
<p class="poem-paragraph">千呼万唤始出来，犹抱琵琶半遮面。</p>
<p class="poem-paragraph">转轴拨弦三两声，未成曲调先有情。</p>
<p class="poem-paragraph">弦弦掩抑声声思，似诉平生不得志。</p>
<p class="poem-paragraph">低眉信手续续弹，说尽心中无限事。</p>
<p class="poem-paragraph">轻拢慢捻抹复挑，初为霓裳后六幺。</p>
<p class="poem-paragraph">大弦嘈嘈如急雨，小弦切切如私语。</p>
<p class="poem-paragraph">嘈嘈切切错杂弹，大珠小珠落玉盘。</p>
<p class="poem-paragraph">间关莺语花底滑，幽咽泉流冰下难。</p>
<p class="poem-paragraph">冰泉冷涩弦凝绝，凝绝不通声暂歇。</p>
<p class="poem-paragraph">别有幽愁暗恨生，此时无声胜有声。</p>
<p class="poem-paragraph">银瓶乍破水浆迸，铁骑突出刀枪鸣。</p>
<p class="poem-paragraph">曲终收拨当心画，四弦一声如裂帛。</p>
<p class="poem-paragraph">东船西舫悄无言，唯见江心秋月白。</p>
<p class="poem-paragraph">沉吟放拨插弦中，整顿衣裳起敛容。</p>
<p class="poem-paragraph">自言本是京城女，家在虾蟆陵下住。</p>
<p class="poem-paragraph">十三学得琵琶成，名属教坊第一部。</p>
<p class="poem-paragraph">曲罢曾教善才服，妆成每被秋娘妒。</p>
<p class="poem-paragraph">五陵年少争缠头，一曲红绡不知数。</p>
<p class="poem-paragraph">钿头银篦击节碎，血色罗裙翻酒污。</p>
<p class="poem-paragraph">今年欢笑复明年，秋月春风等闲度。</p>
<p class="poem-paragraph">弟走从军阿姨死，暮去朝来颜色故。</p>
<p class="poem-paragraph">门前冷落鞍马稀，老大嫁作商人妇。</p>
<p class="poem-paragraph">商人重利轻别离，前月浮梁买茶去。</p>
<p class="poem-paragraph">去来江口守空船，绕船月明江水寒。</p>
<p class="poem-paragraph">夜深忽梦少年事，梦啼妆泪红阑干。</p>
<p class="poem-paragraph">我闻琵琶已叹息，又闻此语重唧唧。</p>
<p class="poem-paragraph">同是天涯沦落人，相逢何必曾相识！</p>
<p class="poem-paragraph">我从去年辞帝京，谪居卧病浔阳城。</p>
<p class="poem-paragraph">浔阳地僻无音乐，终岁不闻丝竹声。</p>
<p class="poem-paragraph">住近湓江地低湿，黄芦苦竹绕宅生。</p>
<p class="poem-paragraph">其间旦暮闻何物？杜鹃啼血猿哀鸣。</p>
<p class="poem-paragraph">春江花朝秋月夜，往往取酒还独倾。</p>
<p class="poem-paragraph">岂无山歌与村笛？呕哑嘲哳难为听。</p>
<p class="poem-paragraph">今夜闻君琵琶语，如听仙乐耳暂明。</p>
<p class="poem-paragraph">莫辞更坐弹一曲，为君翻作《琵琶行》。</p>
<p class="poem-paragraph">感我此言良久立，却坐促弦弦转急。</p>
<p class="poem-paragraph">凄凄不似向前声，满座重闻皆掩泣。</p>
<p class="poem-paragraph">座中泣下谁最多？江州司马青衫湿。</p>

</div>

<style>

#poem-author {
    width: 100%;
    text-align: center;
    margin: 20px 0;
    font-weight: bold;
}
#poem-body {
    width: 100%;
    text-align: center;
}
.poem-paragraph {
    font-family: "仿宋"
}

</style>