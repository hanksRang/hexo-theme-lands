---
title: 听董大弹胡笳声兼寄语弄房给事
description:
date: 2022-06-29 00:00:00
category:
- literature
- tangpoem

tags: 听董大弹胡笳声兼寄语弄房给事

---

<div id="poem-author">
唐代 • 李颀
</div>
<div id="poem-body">
<p class="poem-paragraph">蔡女昔造胡笳声，一弹一十有八拍。</p>
<p class="poem-paragraph">胡人落泪沾边草，汉使断肠对归客。</p>
<p class="poem-paragraph">古戍苍苍烽火寒，大荒沈沈飞雪白。</p>
<p class="poem-paragraph">先拂商弦后角羽，四郊秋叶惊摵摵。</p>
<p class="poem-paragraph">董夫子，通神明，深山窃听来妖精。</p>
<p class="poem-paragraph">言迟更速皆应手，将往复旋如有情。</p>
<p class="poem-paragraph">空山百鸟散还合，万里浮云阴且晴。</p>
<p class="poem-paragraph">嘶酸雏雁失群夜，断绝胡儿恋母声。</p>
<p class="poem-paragraph">川为静其波，鸟亦罢其鸣。</p>
<p class="poem-paragraph">乌孙部落家乡远，逻娑沙尘哀怨生。</p>
<p class="poem-paragraph">幽音变调忽飘洒，长风吹林雨堕瓦。</p>
<p class="poem-paragraph">迸泉飒飒飞木末，野鹿呦呦走堂下。</p>
<p class="poem-paragraph">长安城连东掖垣，凤凰池对青琐门。</p>
<p class="poem-paragraph">高才脱略名与利，日夕望君抱琴至。</p>

</div>

<style>

#poem-author {
    width: 100%;
    text-align: center;
    margin: 20px 0;
    font-weight: bold;
}
#poem-body {
    width: 100%;
    text-align: center;
}
.poem-paragraph {
    font-family: "仿宋"
}

</style>