---
title: 老将行
description:
date: 2022-06-29 00:00:00
category:
- literature
- tangpoem

tags: 老将行

---

<div id="poem-author">
唐代 • 王维
</div>
<div id="poem-body">
<p class="poem-paragraph">少年十五二十时，步行夺得胡马骑。</p>
<p class="poem-paragraph">射杀山中白额虎，肯数邺下黄须儿！</p>
<p class="poem-paragraph">一身转战三千里，一剑曾当百万师。</p>
<p class="poem-paragraph">汉兵奋迅如霹雳，虏骑崩腾畏蒺藜。</p>
<p class="poem-paragraph">卫青不败由天幸，李广无功缘数奇。</p>
<p class="poem-paragraph">自从弃置便衰朽，世事蹉跎成白首。</p>
<p class="poem-paragraph">昔时飞箭无全目，今日垂杨生左肘。</p>
<p class="poem-paragraph">路旁时卖故侯瓜，门前学种先生柳。</p>
<p class="poem-paragraph">苍茫古木连穷巷，寥落寒山对虚牖。</p>
<p class="poem-paragraph">誓令疏勒出飞泉，不似颍川空使酒。</p>
<p class="poem-paragraph">贺兰山下阵如云，羽檄交驰日夕闻。</p>
<p class="poem-paragraph">节使三河募年少，诏书五道出将军。</p>
<p class="poem-paragraph">试拂铁衣如雪色，聊持宝剑动星文。</p>
<p class="poem-paragraph">愿得燕弓射大将，耻令越甲鸣吾君。</p>
<p class="poem-paragraph">莫嫌旧日云中守，犹堪一战取功勋。</p>

</div>

<style>

#poem-author {
    width: 100%;
    text-align: center;
    margin: 20px 0;
    font-weight: bold;
}
#poem-body {
    width: 100%;
    text-align: center;
}
.poem-paragraph {
    font-family: "仿宋"
}

</style>