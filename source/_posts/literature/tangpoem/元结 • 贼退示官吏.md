---
title: 贼退示官吏
description:
date: 2022-06-29 00:00:00
category:
- literature
- tangpoem

tags: 贼退示官吏

---

<div id="poem-author">
唐代 • 元结
</div>
<div id="poem-body">
<p class="poem-paragraph">癸卯岁，西原贼入道州，焚烧杀掠，几尽而去。明年，贼又攻永破邵，不犯此州边鄙而退。岂力能制敌与？盖蒙其伤怜而已。诸使何为忍苦征敛，故作诗一篇以示官吏。</p>
<p class="poem-paragraph"></p>
<p class="poem-paragraph">昔岁逢太平，山林二十年。</p>
<p class="poem-paragraph">泉源在庭户，洞壑当门前。</p>
<p class="poem-paragraph">井税有常期，日晏犹得眠。</p>
<p class="poem-paragraph">忽然遭世变，数岁亲戎旃。</p>
<p class="poem-paragraph">今来典斯郡，山夷又纷然。</p>
<p class="poem-paragraph">城小贼不屠，人贫伤可怜。</p>
<p class="poem-paragraph">是以陷邻境，此州独见全。</p>
<p class="poem-paragraph">使臣将王命，岂不如贼焉？</p>
<p class="poem-paragraph">今彼征敛者，迫之如火煎。</p>
<p class="poem-paragraph">谁能绝人命，以作时世贤！</p>
<p class="poem-paragraph">思欲委符节，引竿自刺船。</p>
<p class="poem-paragraph">将家就鱼麦，归老江湖边。</p>

</div>

<style>

#poem-author {
    width: 100%;
    text-align: center;
    margin: 20px 0;
    font-weight: bold;
}
#poem-body {
    width: 100%;
    text-align: center;
}
.poem-paragraph {
    font-family: "仿宋"
}

</style>