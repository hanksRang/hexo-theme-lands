---
title: 贺新郎 • 甚矣吾衰矣
description:
date: 2022-06-29 00:00:00
category:
- literature
- songci

tags: 贺新郎 • 甚矣吾衰矣

---

<div id="poem-author">
    宋代 • 辛弃疾
</div>
<div id="poem-body">
<p class="poem-paragraph">邑中园亭，仆皆为赋此词。一日，独坐停云，水声山色，竞来相娱。意溪山欲援例者，遂作数语，庶几仿佛渊明思亲友之意云。</p>
<p class="poem-paragraph"></p>
<p class="poem-paragraph">甚矣吾衰矣。怅平生、交游零落，只今馀几！白发空垂三千丈，一笑人间万事。问何物、能令公喜？我见青山多妩媚，料青山见我应如是。情与貌，略相似。</p>
<p class="poem-paragraph">一尊搔首东窗里。想渊明《停云》诗就，此时风味。江左沉酣求名者，岂识浊醪妙理。回首叫、云飞风起。不恨古人吾不见，恨古人不见吾狂耳。知我者，二三子。</p>

</div>

<style>

#poem-author {
    width: 100%;
    text-align: center;
    margin: 20px 0;
    font-weight: bold;
}
#poem-body {
    width: 100%;
    text-align: center;
}
.poem-paragraph {
    font-family: "仿宋"
}

</style>